---
date: 2013-09-02
featured_image: "/images/Pope-Edouard-de-Beaumont-1844.jpg"
title: "4. Příběhy slavných bojovníků"
author: "Marie Zhai"
background: 'images/header2.jpg'
---
Pokračujeme v objasňování důležitosti etiky boje (*wude*) pro čínskou historii a kulturu na konkrétních příkladech. Čtvrtá část našeho povídání, napsaná na základě rozhovorů s mistrem Zhai Fengem.
<!--more-->

![Qin Qiong](/images/wushu-4-qinqiong.jpg#float)

Význam *wude* (武徳), neboli etiky boje, si můžeme ilustrovat na příbězích několika významných osobností, kteří díky svých schopnostem a odvaze vstoupili do dějin. Nevyužívali bojové umění pro vlastní prospěch, ale pro dobro lidí. Takové jednání je přesně v duchu starého čínského přísloví, které říká, že když v podnebesí (rozuměj na zemi) umírá radost, každý muž má svůj díl zodpovědnosti (天下兴亡, 匹夫有责).

Jedním z těchto slavných bojovníků byl generál *Qin Qiong*, který žil na počátku 7. stol. n.l., v  bouřlivé době výměny dynastií *Sui* a *Tang*. Tento výjimečně statečný a neporazitelný voják se dostal až do panteonu lidové zbožnosti a bývá zobrazován jako strážce na křídlech vstupních dveří chrámů. O jeho životě před zahájením vojenské kariéry historické prameny mlčí, takže nevíme jméno mistra, u kterého se bojovému umění učil. Jisté však je, že se nakonec dal do služeb syna zakladatele dynastie *Tang*, vlastním jménem *Li Shimin*, ve kterém rozpoznal silnou osobnost. S jeho pomocí se *Li Shimin*ovi podařilo sjednotit zemi zmítanou rolnickými povstáními, porazit všechny své konkurenty a upevnit moc dynastie. *Li Shimin*, který pak vládl pod jménem *Taizong*, je pokládán za jednoho z největších čínských císařů vůbec a jeho vláda za „zlatý věk“ čínské historie.

Dalším slavným bojovníkem, který se výrazně zasloužil o znovuobnovení stability země byl *Chang Yuchun* ve 14. stol. Bylo to období mongolské nadvlády, čínské obyvatelstvo se potýkalo se záplavami, epidemiemi a hladomorem a po celé zemi propukala protimongolská povstání. *Chang Yuchun*, jehož schopnosti mu vynesly pověst muže, který sám vydá za 10 tisíc bojovníků, podpořil schopného a energického vůdce povstalců jménem *Zhu Yuanzhuang* a stal se generálem jeho armády. Především díky němu *Zhu Yuanzhuang*, původem chudý rolník vychovaný v klášteře, nakonec zvítězil, vyhnal mongolské dobyvatele a založit novou dynastii *Ming*. Vláda této dynastie trvala 270 let a po tuto dobu se Čína těšila relativnímu klidu a prosperitě.

V první polovině 19. stol., na sklonku mandžuské dynastie *Qing*, žil další pověstný bojovník *Shi Dakai*, který kromě svých nevšedních bojových schopností vynikal i ušlechtilou povahou. Ovládal staré taoistické vnitřní bojové umění s názvem *liuhequan* (六合拳), kterému se učil ve Wudangských horách. *Shi Dakai* byl znechucen poměry ve státě a přebujelou korupcí a zasvětil svůj život boji proti dynastii *Qing*. Veřejně dokázal své kung-fu na tržnici v Nanjingu, kde před zraky početných diváků rozrazil pěstí kamennou stélu a začal verbovat dobrovolnickou armádu. Stal se jedním z nejvýznamnějších vůdců známého povstání *Taiping*ů. Povstání bylo po 13 letech potlačeno a sám *Shi Dakai* byl nucen se ještě před jeho koncem vzdát a byl popraven. Jeho vzor se však stal mocnou inspirací pro další odpůrce dynastie *Qing*. Tento odpor dále sílil, což vedlo až k pádu císařství a vzniku republiky v roce 1912.

Všechny tyto příběhy dokazují, že původní *wude* bylo spojeno především s nějakou velkou myšlenkou a politickou angažovaností. V další rovině pak můžeme o *wude* uvažovat tak, jak se chápe převážně v současnosti, totiž jako o způsobu etického jednání v každodenním životě. A o tom bude náš příští článek.

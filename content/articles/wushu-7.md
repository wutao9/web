---
date: 2013-09-16
featured_image: "/images/Pope-Edouard-de-Beaumont-1844.jpg"
title: "7. Základní pojmy taoismu"
author: "Marie Zhai"
background: 'images/header2.jpg'
---
Taoismus je filozofický systém, prověřený tisíciletími. Sedmá část ze série věnované čínským bojovým uměním, napsaná na základě rozhovorů s mistrem Zhai Fengem.
<!--more-->

![yin-yang](/images/wushu-7-yinyang.jpg#center)

Minule jsme psali, že původní čínské bojové umění bylo založeno na taoistickém vnímání světa a dnes si přiblížíme některé taoistické pojmy. Mějme však na paměti, že nás překlad do češtiny i navyklý způsob evropského uvažování může svést k nesprávnému pochopení. Pro některé čínské pojmy neexistuje v západní kultuře přesný ekvivalent. Hned samotné tao (*dao* 道), neboli Cesta, je pojem slovy nevyjádřitelný, a to z podstaty své povahy. Označuje prazdroj všeho bytí a přitom je totožné s prázdnotou. Je věčné, neměnné, bez hranic, skryté, projevuje se však ve všech existujících věcech, které se z něho samovolně vydělují (tj. vznikají), vyvíjí se a mění, aby se do něho zase navrátily (tj. zanikly). Pochopit se dá (snad alespoň částečně) intuitivně skrze meditaci a životní zkušenost, ale rozumovým úvahám se vzpírá. Nejstarší dochovaný taoistický text *Daodejing* (道德经) říká, že vyslovíme-li o *dao* nějaký úsudek, už to není to skutečné *dao*. Proto se i my zde rádi vzdáme dalších (marných) pokusů o jeho definici.

Při vývoji taoisticky pojatého vesmíru z dao vzniká v první řadě čchi - *qi* (气). O ní lze uvažovat jako o všudypřítomné kosmické energii či substanci, původně homogenní, která však v sobě obsahuje dvě protikladné složky *yin* (阴) a *yang* (阳), jejichž vzájemnými proměnami a kombinacemi je vytvářen viditelný vesmír a vše, co je v něm. *Yin* bývá označován jako ženský prvek, reprezentuje dostředivou sílu a vnitřek, Zemi, klesající směr a dolní části. Náleží k němu vlastnosti jako pasivní, studený, těžký, měkký, mokrý, tmavý. Mužský princip *yang* je naopak spojován s odstředivou silou a povrchem, nebem, stoupáním a horními částmi a je aktivní, teplý, lehký, tvrdý, suchý a světlý. *Yin* a *yang* jsou protikladné, ale vzájemně se doplňují, jeden převažuje druhého, ale zároveň obsahuje i jeho zárodek. Všechny přeměny se dějí samovolně podle vlastní přirozenosti *ziran* (自然).

Podle taoistického pojetí se vše, co se odehrává v makrokosmu, odehrává i ve všech jeho částech. Tak je i lidské tělo (a všechny živé bytosti) tvořeno a oživováno vitální silou *qi*. Člověk vzniká spojením *yang*ové qi nebe a *yin*ové qi země. Jestliže se *yin* a *yang* rozpojí, navrátí se zpět a člověk umírá. *Qi* koluje v těle po energetických drahách. Je-li tok *qi* plynulý a hladký, je člověk zdráv, dojde-li k jeho narušení, vzniká nemoc. Taoisté se zaobírali různými praktikami, které vedou k harmonizaci a transformaci *qi* a kterým se souhrnně říká „pěstování života“. Toto pěstování života nemělo sloužit samoúčelně k pouhému zvýšení kvality života. Cílem taoistů od pradávných časů bylo dosáhnutí nesmrtelnosti, a to jak ve smyslu fyzickém, tak duchovním. Ve smyslu duchovním šlo taoistům o splynutí s *dao* pomocí utišení mysli a návratu do stavu původní přirozenosti *ziran*. V běžném životě to znamenalo zaujímat postoj *wuwei* (无为), neboli „nekonání“, což však neznamená pasivitu, jak bývá někdy mylně interpretováno, ale zcela spontánní jednání, které se neprotiví přirozenému běhu věcí. Ve smyslu fyzickém pak taoisté od pradávna usilovali o dokonalé tělesné zdraví a dlouhověkost. Proto je čínská medicína tak úzce provázaná právě s taoistickými metodami a proto byli nejvýznamnější lékaři v čínských dějinách taoisté. Jednou z taoistických metod pěstování života, která má zásadní souvislost s bojovým uměním, je „práce s dechem“ *qigong* (气功). Tyto původem starobylé metody se staly celosvětově populární disciplínou, které se i u nás věnuje značné množství lidí. Proto se jim budeme věnovat v následujícím článku.

---
date: 2013-11-22
title: "10. Buddhismus v Číně"
author: "Marie Zhai"
---
Kdy a jak se rozšířil v Číně buddhismus? Proč je shaolinský klášter tak slavný a proč mohli mniši jíst maso? Desátá část našeho vyprávění o čínských bojových uměních.
<!--more-->

![Shaolin Si](/images/wushu-10-shaolin-si.jpg#float)

Buddhismus se začal šířit z Indie do Číny zřejmě během 1. stol. n.l. Jednalo se o tzv. mahájánovou školu, která obohatila Buddhovo učení o myšlenku spásy, zprostředkovanou osvícenými bytostmi - bódhisattvy - a kladlla důraz na nutnost hromadění zásluh konáním dobrých skutků. Buddhismus měl již v této rané podobě (na rozdíl od taoismu) plně rozvinutou církevní strukturu i věrouku. Nelehkým úkolem buddhistických misionářů v Číně bylo přeložit pojmy ze sanskrtu do čínštiny tak, aby se staly srozumitelnými i v tomto značně odlišném kulturním prostředí. Pro vyjádření abstraktních myšlenek buddhismu si proto překladatelé museli vypůjčit termíny z taoismu. Jako cizorodý prvek buddhismus zprvu přijali barbarští usedlíci žijící na severu Číny. Původem nečínští vládci severní dynastie *Wei* (386-534) z něho posléze učinili státní ideologii a díky jejich podpoře začaly vznikat četné buddhistické kláštery i monumentální umělecká díla tesaná do skal v říčních náplavech. Náboženství poskytovalo útěchu v neklidných dobách nájezdů kočovníků a častého střídání vlád, a tak se buddhismus rozšířil mezi prostými lidmi i vzdělanci. Největšího rozmachu dosáhl od konce 6. do 9. století. Vliv bohatých buddhistických klášterů však postupně vzrostl do té míry, že ohrožoval moc panovníka, což několikrát zavdalo příčinu k perzekucím. K velkému pronásledování a násilnému rozpouštění klášterů došlo v polovině 9. stol. a od té doby již přímý vliv buddhismu v Číně slábl. Přesto však tato původem cizí věrouka v Číně zdomácněla a výrazným způsobem ovlivnila čínské myšlení.

Jednou ze zvláštností čínského buddhismu, který do sebe vstřebal prvky taoismu a obsahově se od indického buddhismu odlišil, je sekta *chan*. Její hlavní náplní nebylo studium posvátných textů či provádění náboženských rituálů, ale meditační praxe, jak jsme psali už minule. *Chan* upřednostňuje přímý prožitek před intelektuálním porozuměním a představuje tak jakousi „zkratku“ na cestě k osvícení. V tradici školy zaujímá významné místo legendární postava mnicha Bódhidharmy, čínsky *Damo* (達摩), který žil údajně v 6. stol. Je mu přisuzováno následnictví v nepřerušené linii patriarchů od samého Buddhy Šákjamuniho a podle tradice právě on přinesl *chan*ový buddhismus z Indie. Jeden z nejznámějších příběhů vypráví, jak *Damo* navštívil shaolinský klášter a strávil tam v meditaci devět let hleděním do zdi (v některých verzích příběhu si k neustálé bdělosti dopomohl odříznutím očních víček). Údajně po sobě zanechal několik příruček fyzického cvičení, od nichž mniši kláštera *Shaolin* odvozují vznik svého slavného bojového umění. Tyto legendy se staly populárními, avšak zřejmě postrádají historický základ a jsou dílem pozdějších snah o vytvoření silné *chan*ové tradice.

Shaolinský klášter hrál mezi buddhistickými kláštery ústřední roli. Byl velmi bohatý, měl mnoho mnichů a žáků a dokonce vlastní armádu o síle 500 mužů. Toto privilegium, u klášterů v té době dosud nemyslitelné, udělil *Shaolin*u císař *Li Shimin* za věrné služby. Legenda praví, že *Li Shimin*, ještě jako mladý voják ve službách svého otce císaře, osaměle prchal z neúspěšné bitvy a byl zachráněn třinácti shaolinskými mnichy s holemi, kteří odrazili celý oddíl pronásledovatelů. Další výsadou udělenou císařem shaolinskému klášteru bylo povolení jíst maso. Protože však buddhismus konzumaci masa zapovídá, ke stravování mohlo docházet jen mimo klášter.

Sláva *Shaolin*u zastínila ostatní buddhistické kláštery a mnohé z nich pro nedostatek žáků zanikly a s nimi i jejich bojové umění. Možná nás někdy napadá otázka, jak je možné, že zatímco je buddhismus ze své podstaty mírný a nenásilný, tak dovoloval mnichům cvičit se systematicky k boji. Možná bychom měli poopravit naše mnohdy idealizované a romantické představy o klášterech. Osazenstvo klášterů vůbec nepatřilo k výkvětu tehdejší společnosti. Byli sem dáváni na výchovu především sirotci a děti, které jejich rodiče nemohli uživit. Jelikož vstupem do kláštera bylo možno oficiálně získat novou identitu, nacházeli zde útočiště před zákonem také zběhové a kriminální živly. Dnes je to mimochodem v Číně povolání, k jehož výkonu musí jedinec obdržet úřední povolení. Zde naše povídání o klášterech ukončíme a příště se podíváme na jiné, obecnější téma, a sice na vztah mezi mistrem a žákem.

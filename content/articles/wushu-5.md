---
date: 2013-09-09
title: "5. Pravidla pro život"
author: "Marie Zhai"
---
Cvičení bojových umění má být nerozlučně spojené i s pěstováním lidského charakteru. Pátá část našeho povídání o bojových uměních, napsaná na základě rozhovorů s mistrem Zhai Fengem.
<!--more-->

![wude kaligrafie](/images/wushu-5-wude-kaligrafie.jpg#float)

Už dříve jsme psali, že etika boje, čínsky *wude* (武徳), se neslučuje s lhostejností k veřejnému dění, a proto se bojovníci často stávali strůjci velkých historických změn. I v běžném životě se však bojovník musel chovat podle jistých zásad. Měl napravovat bezpráví, kterého se stal svědkem, a zastávat se slabších. Neměl se však nikdy nechat vyprovokovat k tomu, aby své převahy nad obyčejnými lidmi zneužil. To je také důležitý aspekt *wude* a povíme si k němu jeden příběh. Bojovník kráčí po úzké kládě přes řeku a střetne se s rolníkem, nesoucím dva džbery plné hnoje. Vyvstane otázka, kdo z nich ustoupí a nechá druhého projít. Přednost by měl mít bojovník, neboť na lávku vkročil první, ale rolník nechce jeho nárok uznat. Bojovník by ho mohl lehce přemoci, ale přesto s rolníkem jedná. Ten však dál trvá na svém. Oba tedy proti sobě stojí a čekají, kdo vydrží déle. Po nějaké době je rolník již značně unaven a stěžuje si na tíhu svého břemene a nerovnost podmínek. Bojovník tedy od něho džbery převezme a tak tam oba stojí dál. Po čase rolníka opět začnou bolet nohy. Vidí ale, že bojovník pořád nejeví známky únavy, a tak nabere ze džberu hrst hnoje a hodí ji bojovníkovi rovnou do tváře. Bojovník se rozzlobí, ale zase svůj hněv přemůže a stojí dál. Rolník už se sotva drží na nohou, a tak si na lávku obkročmo sedne. A tu bojovník odloží vědra a rolníka přeskočí.

Aby bojovník dosáhl požadované mravní integrity, musel své chování pěstovat stejně usilovně jako umění boje. Každá škola bojových umění měla stanovená vlastní pravidla, *mengui* (门规), která museli její členové dodržovat, a tím měli postupně získat důležité charakterové vlastnosti. Tato praxe trvá do dneška. Někdy se pro soubor těchto pravidel používá nesprávně výraz *wude*, ale my už víme, že *wude* je postoj srdce a ne předepsaný kodex chování, který má jedince kultivovat a k *wude* teprve vychovává. Jinými slovy *mengui* je prostředek, *wude* je cíl. Jako příklad si uvedeme pravidla školy, která si říkala *Wudang taiji men* (武当太及门), to znamená „Škola wudangského taiji“ z blíže neurčeného období dynastie *Qing* (1644-1911). Kdo chtěl být studentem této školy, musel přísahat před vyobrazením zakladatele wudangských stylů, taoistického mnicha Zhang Sanfenga, že bude dobrovolně a přísně dodržovat všech 12 pravidel školy. Mezi ně patřila povinná úcta k Mistru zakladateli a úcta k mistrům školy, slušné chování v rámci hierarchie školy (to znamená, že mladší má ctít staršího a starší má být vzorem mladšímu), neustálá snaha se zlepšovat pilným cvičením, zákaz si bojovým uměním přivydělávat (např. účastí na pouličních představeních a vyučováním vlastních žáků), zákaz styku se zločineckými organizacemi, skromné vystupování na veřejnosti, příkaz zachovávat techniky školy v tajnosti a zdržovat se hodnocení jiných škol.

Příště se pokusíme odpovědět na otázku, jak došlo k tomu, že v Číně vzniklo tak velké množství bojových stylů a škol, a čím jsou inspirovány.

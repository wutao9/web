---
date: 2013-10-08
title: "9. Qigong a buddhismus"
author: "Marie Zhai"
---
Konečně se v našem povídání o čínských bojových uměních dostaneme i k proslulému shaolinskému klášteru...
<!--more-->

Minule jsme psali o taoistickém vnitřním *qigong*u, který uvádí tělo do přirozeného, harmonického stavu a rozvíjí tělesnou i mentální sílu. Vnitřní *qigong* je základem vnitřních bojových umění, o kterých ještě budeme hodně mluvit v budoucnu. S bojovým uměním je však spjat také vnější *qigong* (*wai qigong* 外气功). Jeho účelem je vypěstovat vysokou odolnost těla, takže je schopno například zasazovat velmi tvrdé údery, vydržet tvrdé nárazy do citlivých částí těla a zásahy nožem. Těmito schopnostmi prosluli zejména buddhističtí mniši z kláštera *Shaolin*. Vnější *qigong* není vyučován veřejně, avšak některé ze základních technik jsou v současnosti zařazeny do výcviku složek čínské armády a policie.

Do kategorie vnějšího *qigong*u bychom mohli zařadit také ono obligátní „karatistické“ rozrážení cihel a podobné kousky, které mají za cíl vzbudit úžas publika a které bývají doprovázeny efektním výkřikem. Jedinců, kteří skutečně dokážou koncentrovat svou energii do tak vysoké výbušnosti, je rozhodně méně, než by odpovídalo početnosti takových představení, a je na místě se ptát, zda je kvalita použitých cihel taková, aby z nich kdokoli jen trochu rozumný chtěl mít postavený dům. Pochybná praxe se samozřejmě netýká jen vnějšího *qigong*u. Za vnitřní *qigong* bývá někdy vydáváno i cvičení, které spíš než k následování „Cesty“ vede ke zmatku či rovnou do psychiatrické léčebny. Jako úsměvnou ilustraci uvádíme anekdotu o muži, který sebral své ženě z plotny hrnec s knedlíky, protože byl přesvědčen, že v ruce je uvaří rychleji.

Zmínkou o shaolinském klášteru se dostáváme k tématu, které jsme dosud opomíjeli, a to je bojové umění provozované v buddhistických klášterech. Svým způsobem je to od nás troufalost, neboť právě díky němu se čínské bojové umění dostalo do širšího povědomí a získalo si davy nadšených fanoušků po celém světě, takže pro mnoho lidí je čínské bojové umění a shaolinské kung-fu synonymem. V našich článcích se snažíme tuto představu poopravit. Přesto však nemůžeme a ani nechceme shaolinské umění vynechat.

Už jsme rozebírali vnitřní *qigong*, jak ho cvičí taoisté. I buddhisté mají „svůj“ vnitřní *qigong*. Zatímco taoisté cvičí *wuji*, tak čínští (a konečně i japonští) buddhisté cvičí takzvaný *chan* (禅)(v Japonsku známý jako zen). Při povrchním pohledu by se snad mohly zdát tyto meditační postupy stejné. Podobnost je to však pouze vnějšková, protože jsou oba založeny na různé filozofii a kladou si jiné cíle. Je dobré si také uvědomit, že taoismus a buddhismus ve své původní a nezředěné podobě byly v Číně směry navzájem konkurenční až nepřátelské (než se postupně buddhismus „počínštil“ a s taoismem se sblížil).

*Chan* je meditativní praxe, jejímž konečným cílem je dosáhnout pochopení, že jedinou (ne)existující skutečností je prázdnota *kong* (空) a že svět i s celou (trudnou) lidskou existencí je pouhou iluzí. Pomocí meditace se lze zbavit žádostí těla, vnitřně se utišit a tuto iluzi prohlédnout. Bylo-li fyzické cvičení, kterému se čínští buddhističtí mniši taktéž věnovali a kvůli kterému se stali tak slavnými, původně spíše prostředkem, jak zvýšit kvalitu meditace, časem se to obrátilo. Meditace, ve které jde o to „zapomenout“ na existenci těla, vede zdánlivě paradoxně k tomu, že mysl je čistá, pohyby těla rychlejší a tělo odolnější, což jsou v boji cenné devízy. Shaolinský klášter bojových schopností svých mnichů hojně využíval při spolupráci s úřady a stal se vlivným a bohatým. Historickému pozadí buddhismu v souvislosti s bojovým uměním se budeme věnovat v příštím dílu našeho vyprávění.

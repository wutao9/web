---
title: "Wudang Kung-fu Association"
background: 'images/header2.jpg'
---
Wudang Kung-fu Association zastřešuje školy tradičního Wudangského kung-fu založené mistrem Zhai Fengem.

Zaměřujeme se na wudangský směr tradičních čínských bojových umění, pro který jsou typické vnitřní styly. Z těchto je možná nejznámější *taijiquan*, též známé pod názvy taiči, taiji, taichi apod. Je to však jen jeden z mnoha stylů, které do wudangského kung-fu patří.

Další poměrně známý a rozšířený je styl "formy a mysli" (*xingyiquan*, sing-ji-čchüan), jehož prostřednictvím se dají nejrychleji pochopit základní principy pohybu a mechanismy síly.

Cvičení stylu "dlaně osmi trigramů" (*baguazhang*, pa-kua-čang) zase výrazně posiluje a uvolňuje klouby, pomůže vám cítit vlastní těžiště i zemi pod chodidly. A jelikož jde o bojová umění, věnujeme se samozřejmě i výuce souboje a sebeobraně.

Máme i školu pro děti, pro které jsou nejvhodnější vnější styly, z nichž nejznámějším je *shaolin*. Při tréninku základů kung-fu se posilují šlachy i kosti a zároveň se trénuje i pružnost a ohebnost. Speciální koordinační cvičení a sestavy rozvíjí celkovou pohybovou schopnost dětí, což jim hodně pomáhá i v jiných oblastech života.

## Původ jména Wutao

Wudangské kung-fu, jeden z hlavních směrů čínských bojových umění (武, *wu*), vychází z taoistické filozofie a je ztělesněním principů Tao - věčného a neměnného prazdroje všeho existujícího. Tento pojem je zapisován znakem pro "cestu" nebo "princip" (道, *tao*).

Wutao tedy znamená, že prostřednictvím tréninku boje se přibližujeme k pochopení Tao a naopak, čím více Tao studujeme, čím více se poddáváme jeho přirozenému řádu, tím více se zdokonalují a zjemňují i bojové dovednosti.


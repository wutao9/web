---
title: "Bajiquan"
menu:
  main:
    parent: "wudang"
    weight: 2
---
Styl *baji*, který se dochoval dodnes, se vyznačuje tvrdostí, jednoduchostí a rychlými, prudkými pohyby. Klade velký důraz na propojení reálného boje a tréninku. Prudké zvedání a tvrdé klesání, "tvrdé otevírání bran soupeře" a neustávající postup vpřed jsou základními charakteristikami bojových technik stylu *baji*. Cvičením tohoto stylu se trénuje síla, rychlost a přesnost.

"Výdej síly" (*fali*) se vyznačuje tvrdostí, přičemž se rozlišuje šest způsobů "výdeje" ("tlačení v protisměru" *ding*, "obklíčení" *bao*, "jednoduchý (výdej)" *dan*, "nadzvednutí" *ti*, "bok" *kua*, "navinutí" *chan*).

Styl baji patří mezi pěstní styly využívané v boji na blízko. Pohyby jsou velice tvrdé. Co se týče technik, klade důraz na tzv. "*cun*ové\* rozříznutí a *cun*ové uchopení", dále na "tvrdé udeření a tvrdé otevření". Síla (*fali*) vychází z paty, prochází bedry a proniká konečky prstů, proto je na konci maximální.

Hlava a nohy jsou ve stylu *baji* jako nebe a země. Ramena a kolena, lokty a kyčle jsou jako čtyři světové strany. Ruce vpředu a vzadu tvoří vzájemně protiklady. "Rumělkové pole" (*dantian*) objímající prvopočátek je v centru. Toto je smyslem názvu *baji*. Mysl vede *qi*, *qi* stimuluje sílu, tři roviny (ramena, bedra a kolena), šestero bodů a vnitřek i vnějšek tvoří jeden celek, pohybová energie je bez hranic. Síla z osmi směrů prochází tělem a je jako oči. Celé tělo je jako ruka. Jakmile se (síla) hne, začne se měnit. Jakmile se začne měnit, prochází transformací, jakmile se transformuje, ožívá a její bystrost je bezmezná. V *baji* je velice důležité procvičování techniky útoku a obrany. V praxi se pak klade důraz na "ramena" (*bang*), "vtlačení" (*ji*), "opření" (*kao*) a "přiblížení se (k soupeři)" (*ai*). Bojovník stylu *baji* postupuje takto: "když uvidí skulinku, zapíchne jehlu", "tam, kde je štěrbina, tam se zavrtá", "když vidí techniku, udeří na techniku".

\* (krátké, *cun*: délková míra = palec)

## 10 hlavních principů technik baji

1. *„Otevřené pozice“* (křížová síla, síla do kříže)

2. *„Ruce a nohy se vzájemně sledují“* (oči sledují přetočení rukou, pěsti a chodidla vyráží současně)

3. *„spodní rovina (kolena) je stabilní a pevná“* (nohy se nezvedají nad výšku rozkroku, chodidla neopouští zemi, nejsou zde skoky)

4. *„Síla je krátká a rychlá“*

5. *„Změny jsou náhlé“*

6. *„Sevření a seknutí nahrazuje měkkost“* (síla "navíjení hedvábí" a techniky nohou "sevření a sekání" *yongcuo*)

7. *„Qi stimuluje sílu“* (při výdechu vychází zvuk, pomocí *qi* (dechu) se stimuluje síla)

8. *„Tvrdé a měkké jsou přítomny zároveň“*

9. *„Zastavení a pohyb yinu a yangu se střídají v rytmu“*

10. *„Duch a forma (tělo) jsou připravené“*

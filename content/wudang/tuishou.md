---
title: "Taiji tuishou"
menu:
  main:
    parent: "wudang"
    weight: 6
background: 'images/header4.jpg'
---
Tlačící ruce (*taiji tuishou*) - cvičení ve dvojici, konfrontace se soupeřem, je nejdůležitější částí tréninku *taijiquan*, která představuje přechod od nácviku k reálnému boji. Adept je schopen nacvičované techniky aplikovat v boji pouze tehdy, ovládá-li tlačící ruce.

Trénink tlačících rukou pomáhá cvičícímu postupně proniknout do mechanismu sil *taijiquan*. Prostřednictvím tohoto cvičení hledá zákonitosti použití síly, jeho pohyby se tím přibližují principům *taijiquan* a naučené techniky se stávají použitelnými v praxi. Toto je hlavním cílem tréninku tlačících rukou.

Chceme-li cvičit *taijiquan*, kromě procvičování sestav, prostřednictvím kterých se učíme vnímat v našem těle dráhy síly, je nutné cvičit také tlačící ruce, prostřednictvím kterých se učíme cítit ve vlastním těle stav a způsob pohybu síly. Toto se nazývá "vnímání síly". Zároveň s tím, jak poznáváme své tělo, učíme se také vnímat proměny síly v technikách soupeře. Toto se nazývá "rozumět síle". V souladu s principy *taijiquan* bychom se měli vyvarovat "přesahování ale také nedotažení", a měli bychom "následovat soupeře se zachováním ohnutí a nenapínat přitom žádnou část těla". Takto bychom měli dosáhnout stavu, kdy jsme schopni lepit se na soupeře a plynule ho následovat, neztratit s ním kontakt, ale ani mu neklást odpor. Pouze takto budeme schopni udržet vlastní pohyby a sílu v jednotě, vnímat vlastní sílu a rozumět síle soupeře. Jenom takto se naučíme používat osm základních sil (*peng*, *lü*, *ji*, *an*, *cai*, *lie*, *zhou* a *kao*) a proměny pěti prvků a šestera spojení.

Je obecně známo, že základem *taijiquan* je vnitřní síla a energie. Prostřednictvím cvičení tlačících rukou se pohyby stávají plynulými, a tím se dosahuje i plynulosti proudění vnitřní síly a energie. Uvědomováním si principů poznáváme smysl *taijiquan*. Poznáváním smyslu se tok vnitřní energie navrací do svých drah. Plynulostí pohybu se vyrovnává a zklidňuje i mysl. Tím se dosahuje také rovnováhy *yin*u a *yang*u vnitřních orgánů, člověk se stává přirozeným a navrací se do *daa*. V tomto se *taijiquan* zásadně liší od jiných zdravotních cvičení.

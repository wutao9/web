---
title: "Xingyiquan"
menu:
  main:
    parent: "wudang"
    weight: 3
background: 'images/header4.jpg'
---
*Xingyiquan* patří do tradičních stylů čínských bojových umění. I když se techniky v každé škole liší, základní principy zůstávají stejné. V tomto stylu se klade důraz na to, aby „mysl vedla *qi* a *qi* vedla sílu“ (*yi yi ling qi, yi qi dao li*). Mysl a forma jsou dva aspekty, zároveň však tvoří jednotu.

Prostřednictvím vzájemného přizpůsobování se formy a mysli a prostřednictvím působení vnitřního na vnější a vnějšího na vnitřní se kultivují oba aspekty současně. V *xingyiquan* se psychickým a fyzickým tréninkem dosahuje posílení tělesné kondice i kultivace charakteru, kromě toho však má tento styl i praktické využití v boji.

*Xingyi* (dosl. forma a mysl), znamená absolutní jednotu a shodu vnější formy s vnitřní myslí. Pohyby jsou přímé, údery mohou být tvrdé i měkké. Tento styl mohou cvičit lidé různých tělesných konstitucí. V *xingyiquan* je důležité kung-fu (umění boje), forma je uvolněná a mysl ve střehu. Vnější forma se neomezuje pouze na jeden vzorec, pro způsob boje jsou charakteristické mnohé nepravidelné změny a početné sekvence technik.

Základní sestavy *xingyiquan* tvoří sestava pěti prvků (*wuxingquan*) a dvanácti zvířat (*shi’erxing*) atd. Jednotlivé pohyby se většinou cvičí samostatně, tříbí se kung-fu a ne pohyby. Dvanáct forem *xingyiquan* odráží bojové dovednosti zvířat, jako jsou drak, tygr, opice, kůň, želva, kohout, krahujec, vlaštovka, had, mytický pták *tai*, orel a medvěd. Při cvičení se však nehledá vnější podoba, ale vnitřní smysl. Základní sestavy vznikly napodobením způsobu lovu a obrany těchto zvířat. Techniky připomínají jejich pohyby a vystihují smysl těchto pohybů. Co se týče pěti prvků, vystihuje *xingyiquan* vlastnosti kovu, dřeva, vody, ohně a země. Jejich charakteristikou je útok skrytý v obraně.

*Xingyiquan* se zařazuje do taoistického směru, proto klade důraz na vnitřní práci (*neigong*). Při reakci na útočníka se vyžaduje myslí vyvolat maximální latentní energii těla, dále „myslí rozhýbat *qi*, pomocí *qi* mobilizovat sílu“ a okamžik před tím, než dojde ke kontaktu s nepřítelem, sílu vymrštit (*fajin*). Nesmí se narovnávat lokty a údery jsou krátké, aby byla síla pronikavá. *Xingyiquan* je prostý a dynamický styl, jeho pohyby jsou jednoduché, praktické a uspořádané. Zaměřuje se na boj na krátké vzdálenosti, na rychlý útok a přímý úchop.

*Xingyiquan* tedy vyžaduje naprostou jednotu vnější formy a vnitřní mysli, projevují se v něm specifické dovednosti mnohých zvířat a zdůrazňuje principy „pěti prvků“ (*wuxing*) a „šestera spojení“ (*liuhe*). Techniky jsou pevné a hutné, síla je prudká a zároveň plynulá. Tento styl má velký význam pro zdraví i praktický boj.

## Pět prvků
| Název prvku | Název prvku čínsky | název pohybu   |
|-------------|--------------------|----------------|
| Kov         | *Jin* [ťin]        | *Pi* [pchi]    |
| Dřevo       | *Mu* [mu]          | *Beng* [peng]  |
| Voda        | *Shui* [šuej]      | *Zuan* [cuan]  |
| Oheň        | *Huo* [chuo]       | *Pao* [pchao]  |
| Zem         | *Tu* [tchu]        | *Heng* [cheng] |

## 12 forem (zvířat)
Drak (*long*), Tygr (*hu*), Kůň (*ma*), Želva (*gui*), Kohout (*ji*), Opice (*hou*), Krahujec (*yao*), Vlaštovka (*yan*), Mýtický pták (*tai*), Had (*she*), Orel a medvěd (*ying* a *xiong*)

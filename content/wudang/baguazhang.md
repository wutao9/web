---
title: "Wudangské Baguazhang"
menu:
  main:
    parent: "wudang"
    name: "Baguazhang"
    weight: 4
---
Styl *baguazhang* je jedním z významných wudangských vnitřních stylů (*neijiaquan*), který se vyznačuje proměnlivými technikami dlaní a krouživými kroky. Principy tohoto stylu vychází z taoistických teorií o *taiji*, *yin*u a *yang*u. V pohybech se horizontální protíná s vertikálním, kroky jsou vedeny ve čtyřech přímých a čtyřech šikmých směrech.

*Baguazhang* je v Číně velice rozšířeným stylem a existuje velké množství různých škol. Tento text představuje pouze wudangské *baguazhang* taoistického směru.

Některé staré příručky *baguazhang* vysvětlují principy tohoto stylu prostřednictvím principů osmi trigramů v Knize proměn. Z tohoto důvodu se tento styl jmenuje *baguazhang* (dlaň osmi trigramů). Techniky se neustále proměňují a jsou nesmírně jemné, nepatrné. Techniky *baguazhang* a taoistická dechová cvičení vytváří jeden celek; vnitřní a vnější se zušlechťuje zároveň, takže se netříbí pouze schopnost obrany a útoku, ale se posiluje také tělesná kondice. Známý velmistr čínských bojových umění, *Sun Lutang*, jednou poznamenal, že *xingyiquan*, *baguazhang* a *taijiquan* jsou jedno tělo, není možné je od sebe oddělovat. Tento výrok je ve světě čínských bojových umění široce uznávaný.

Způsob využití síly ve stylu *baguazhang* se vyznačuje tím, že se "měkké a tvrdé vzájemně doplňuje" a na soupeře se útočí soustředěnou silou. V *baguazhang* se lidské tělo rozděluje na devět dílů: hlava je koncem, bedra jsou středem a podbřišek je kořenem; ruce jsou koncem, lokty jsou středem a ramena jsou kořenem; chodidla jsou koncem, kolena jsou středem a kyčle jsou kořenem. V *baguazhang* rozhýbáním těchto devíti dílů proniká síla skrze dlaně, a ta je pak drtící a nezměrná.

Pro všechny pěstní styly platí, že bez techniky nohou postrádají ruce pružnost, proto je strategií *baguazhang* ovládnutí nepřítele prostřednictvím kroků. Vynikající zvládnutí techniky nohou je tudíž jednou ze základních charakteristik *baguazhang*. Říká se:

"Bez proměnlivosti kroků se neobejde žádná technika;
jakmile se zastaví, je to jako když na zem dopadne květinka."

To znamená, že se opíráme o neustálé změny kroků, abychom se vyhnuli nepříteli. Předstíráme, že směřujeme na východ, ale zaútočíme na západě; ukazujeme nahoru, ale zaútočíme dole. Takto je pro soupeře těžké se bránit. Významnou technikou chůze v *baguazhang* je "následování půlkrokem" anebo "vykročení půlkrokem". Říká se:

"Nenásleduj pohyb konců, pohni nejdříve kořenem.
Rychlé ruce se nevyrovnají následování půlkrokem.
Postupuj vpřed a ustupuj vzad pouze půlkrokem,
ovládni ruce, vyhni se technice se ztišeným duchem."

Co se týče otázky vlivu *baguazhang* na zdraví, Tělovýchovný institut v Pekingu sestavil v posledních letech výzkumný tým zkoumající vliv *baguazhang* na fyziologii starších lidí. Ve výzkumu se tým zaměřil na skupinu lidí, kteří vytrvale cvičí *baguazhang* již několik let. Výsledky ukázaly, že cvičení *baguazhang* zlepšuje činnost pohybového a dýchacího ústrojí a působí příznivě na srdečně-cévní a nervový systém.

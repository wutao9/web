---
title: "O Wudang kung-fu"
menu:
  main:
    parent: "wudang"
    weight: 1
---
Wudang kung-fu je jedním z hlavních směrů čínských bojových umění, který vychází z principů taoistické filosofie. Pro tento směr bojových umění jsou charakteristické tzv. vnitřní styly (*neijiaquan*), které kladou velký důraz na jednotu mysli a těla a na práci s vnitřní energií.

Zakladatelem wudang kung-fu byl legendární taoista *Zhang Sanfeng*, který založil ve Wudangských horách nový taoistický směr a pozvedl poslední vlnu rozkvětu taoismu. Čínská bojová umění taoistického směru zaznamenala v období jeho života velký rozmach a začala se rozšiřovat i do vnějšího světa.

V období Kulturní revoluce (1966 - 1976) byli však představitelé tradičního wudangského kung-fu pronásledováni, byli nuceni Wudangské hory opustit a poté mohli působit pouze neveřejně. Wudangské kung-fu, které Wudang Kung-fu Association prezentuje, nemá nic společného s wudangskými moderními školami, které v současnosti čínská bojová umění vyučují.

## Zhang Sanfeng

O *Zhang Sanfeng*ovi se v historických záznamech píše následující:

"… narodil se přibližně ve druhém roce císaře *Ding Zong*a (tj. v roce 1247), jeho původní jméno bylo *Tong*, druhým jménem se jmenoval *Junshi* nebo *Junbao*. Byl hanské národnosti a pocházel z města *Yizhou* v oblasti *Liaodong*. Podle taoistických kruhů působil za vlády yuanského císaře *Yan You* (r.1314 - 1320) až do patnáctého roku vlády mingského císaře *Yong Le* (tj. do roku 1417)."

V "Kronice dynastie *Ming*" v oddíle životopisů v "187. biografií o *Fang Ji*m" se tvrdí, že *Zhang Sanfeng* byl slavným taoistou z období dynastie *Yuan* a *Ming*. Dále se uvádí, že jeho osobní jméno bylo *Tong*, nebo také *Quanyi*, druhé jméno *Junshi* (nebo *Junbao*) a přezdívka *Xuanxuan Zi*. *Ming*ský císař *Shi Zong* mu udělil titul "Čistý, prázdný, prapůvodní, tajemný nesmrtelník".

## Vývoj a školy taijiquan

O dalším vývoji *taijiquan* po *Zhang Sanfeng*ovi již nemáme žádné souvislé záznamy. Vývoj současného *taijiquan* se odvozuje spíše od *Wang Zongyue*ho, který ho dále předal *Jiang Fa*ovi. *Jiang Fa* jej zas předal *Chen Changxing*ovi z *Chenjiagou* v okrese *Wen* a *Xing Xihuai*ovi z města *Zhaobao*. *Chen Changxing* dále toto učení předal *Yang Luchan*ovi. Takto se vyvinuly styly podle mistrů *Chen*, *Yang*, *Wu*, *Li*, *Sun*, styl *Zhaobaojia* a v současnosti také státní sestavy *taijiquan*.

*Yang Chengfu* v "Encyklopedii o využití a porozumění *taijiquan*" píše: "Můj vážený otec vyprávěl, že *Zhang Sanfeng* vytvořil na konci dynastie *Song* styl *taijiquan*, ten se pak bez přerušení předával přes *Wang Zongyue*ho, *Chen Zhoutong*a, *Zhang Songxi* a *Jiang Fa*. *Jiang Fa* měl jediného žáka, mistra *Chen Changxing*a."

"Studie o *Wang Zongyue*m" je jedním z historických pramenů, který dokazuje, že *Wang Zongyue* pocházel z provincie *Shanxi*, v 56. roce vlády *qing*ského císaře *Qian Long*a (1791) pobýval v *Luoyang*u, pak jel do *Kaifeng*u a v šedesátém roce vlády *Qian Long*a (1795) byl ještě zdráv.
